---
title: "Uge 06: BSO 2"
date: 2002-01-13T12:00:00+02:00
draft: false
weight: 6
---

{{< figure src="/images/0035.jpg" title="Fremrykning" >}}

Denne uge bød på BSO 2, denne gang med to overnatninger fra tirsdag til torsdag. Vejret var lidt bedre denne gang (fra 0 til 5°), men nætterne var stadig en kold oplevelse. Den første nat sov jeg mellem en og to timer, og den anden nat sov jeg ca. tre timer. Grunden til dette er, at vi skulle ligge på vagt i en time af gangen og bagefter sove tre-fire timer før vi skulle på vagt igen, så man fik hele tiden nattesøvnen forstyrret, fordi man skulle op. De fjendtlige angreb lå heldigvis på mine vagter denne gang (dvs. fra klokken 23 til 24 og fra klokken 5 til 6), så jeg havde alt mit tøj og udrustning på, da der blev råbt "ALARM!".

Turens undervisning bød på fremrykning under beskydning (kaldet "boksning"), afstandsbedømmelse samt en lille prøve, som gik godt for alle. Prøven var en fremrykning, hvor jeg skulle finde frem til min gruppe, som jeg var blevet væk fra. Der blev skudt med løst. Om torsdagen var der 10 km march tilbage til kasernen - no problemo!

Inden BSO-turen havde vi haft noget undervisning om kortlæsning samt kort- og langbølgeradioer (radio 361 og 371), som vi ikke fik lejlighed til at benytte os af på BSO'et, hvilket jeg ellers havde forventet. Og så lærte vi om KOMBIKODE-systemet, der en måde at kode beskeder på, så fjenden ikke kan forstå, hvad man siger om hans forældre :-)
