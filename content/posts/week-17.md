---
title: "Uge 17: Vagt HØK"
date: 2002-03-31T12:00:00+02:00
draft: false
weight: 17
---

{{< figure src="/images/0395.jpg" title="Der er ikke meget plads inden i sådan en PMV" >}}

Denne uge var kort. Vi havde ikke en decideret påskeferie, men vi har fri på helligdage, hvilket betød at vi havde fri torsdag, fredag, i weekenden, og om mandagen ugen efter. I alt fem fridage i træk. Derfor havde vi kun feltdage mandag og tirsdag, mens onsdagen var afsat til FUT, ekscercits og vedligeholdelse.

Om mandagen var vi ude i terrænet omkring kasernen til en slags delkontrol af vores feltoptræden. Vi gjorde klar til kamp, og skulle herefter angribe en fjende, mens en kontrollant fulgte med os rundt for at kontrollere, at vi gjorde tingene efter bogen: At vi fulgte FALKUSE-huskeordet, at vi sikrede 360°, at vi gik i de rigtige formationer i terrænet, at vi kommandoforplantede gruppeførerens kommandoer osv. Vi opdagede tre mand, som vi så angreb og nedkæmpede. Min gruppe klarede sig generelt rigtig godt, dog med nogle enkelte småfejl. Om onsdagen fik vi at vide, hvordan vi havde klaret os, og min gruppe havde fået en delt andenplads, mens førstepladsen gik til 1. gruppe i 1. deling. De fik en halv fridag som belønning.

{{< figure src="/images/0397.jpg" title="Ilden fri!" >}}

Tirsdagen gik med at øve nogle formationer og bevægemåder med PMV'erne. Det meste af tiden sad vi bare inde i PMV'erne og anede ikke hvad der foregik omkring os. Øvelserne var nok mest for kørerne og så signalmændene, som skulle melde på delingsfrekvensen hver gang vi kørte forbi et bestemt punkt. Ikke den mest indbringende dag. Og vores PMV gik i stykker på ruten. Det havde den dog valgt at gøre lige uden for et værksted, hvor vi kunne få den repareret mens vi ventede. Problemet var heldigvis ikke så stort, selvom det havde set rimelig slemt ud med al den røg der væltede op fra PMV'en...

Efter onsdagens FUT, ekscercits og vedligeholdelse var der så påskeferie! For mit vedkommende var der dog et hul i ferien om lørdagen, hvor jeg skulle være vagt på kasernen. HØK-vagten er der, fordi der skal være nogen til at passe på kasernen på alle tidspunkter af døgnet. Vagten har residens i hovedvagten, som ligger ved hovedindgangen. Herfra overvåges og styres alle indgange til kasernen vha. overvågningskameraer og et elektronisk døråbningssystem. Alle, der vil ind på kasernen skal fremvise gyldigt ID, som også aflæses med videokamera, hvis vedkommende skal ind et andet sted end hovedvagten.

{{< figure src="/images/0272.jpg" title="Dobbelt bevæbnet = dobbelt farlig" >}}

{{< figure src="/images/0640.jpg" title="Vagt HØK" >}}

Vagten er der således altid, også i weekender og på helligdage. At min vagt skulle ligge midt i påskeferien, var irriterende - jeg kunne godt finde bedre ting at bruge min tid på end at sidde på en kedelig (og den var kedelig) vagt. Vagten varer ca. 24 timer, i mit tilfælde varede den dog en time mindre, da vi overgik til sommertid midt under vagten (hehe). Udover at sidde og nedstirre overvågningsskærmene og kontrollere ID-kort går man også patruljer på kasernen med det formål at opsnuse og uskadeliggøre fjendtlig aktivitet eller ildebrande. Man sidder i buret (ved overvågningsskærmene) i 2 timer, og skal så bare være til stede i bygningen i enten 2 eller 4 timer. Under disse "pauser" kan man så se fjernsyn, spille PlayStation, sove, læse eller spise m.m. Og hvis man er uheldig, ligger ens patruljer midt i pausen, dét kom jeg også ud for et par gange. I alt sov jeg nok ½ - 1 time under de 23 timer, vagten varede. Nogle fik sovet 1 - 2 timer, mens VHKØ (VagtHavende KØrer) sov i mere end 7 timer (der stilles krav om, at køreren skal have mindst 6 timers søvn før han skal ud at køre, så han er udhvilet). Kørerne har det i det hele taget alt for let - mens vi andre infanterister er ude i marken for at nedkæmpe imaginære fjender, skal køreren blot sidde tilbage i PMV'en og vedligeholde den lidt, rydde op i den, og lave mad til os. Men det er til gengæld en del sjovere at være infanterist. Nå, for at vende tilbage til HØK-vagten, så skal man altid være to mand på patrulje, dette kan være PP1, PP2, PP3 eller PP4 (PP står for PatruljePost). Jeg var PP3. Yderligere er der en VK (Vagthavende Kommandør), som altid er en sergent, og en NK (NæstKommanderende), som er én af garderne. Det er tilfældigt, hvem der bliver valgt som NK og PP - NK skal sidde i buret sammen med os andre, men han skal ikke med ud på patruljerne, da han hele tiden skal være til at få fat i. VK skal hverken sidde i buret eller på patrulje, men han skal ligeledes være konstant til stede.

{{< figure src="/images/0639.jpg" title="Bevæbnet vagt" >}}

HØK-vagterne er alle bevæbnet med kniv og gevær M/75 med skarp ammunition, så man skal ikke komme dem på tværs!
