---
title: "Uge 02: Varmt vand"
date: 2001-12-16T12:00:00+02:00
draft: false
weight: 2
---

{{< figure src="/images/0002.jpg" title="Skabsoplægningen skal spille maks!" >}}

Det første, vi opdagede, da vi mødtes søndag aften var, at der var kommet varmt vand i bruserne. Efter en hel uge med iskolde morgenbad var der for første gang lidt glæde i tilværelsen.

Vi begyndte efterhånden at finde ud af, hvordan tingene fungerede i Livgarden. Dagen startede klokken 5:00 om morgenen, hvor vi står op (den første uge blev vi vækket af sergenterne) og sluttede igen sent omkring klokken 20:00 om aftenen. Natten bød på 5 timers søvn, 6 hvis vi var heldige. Hver gang vi gik udendørs blev vi rettet i vores påklædning - det var svært at holde rede på alle de ting, der skulle være i orden. Støvlerne skulle bindes på en bestemt måde, snørebåndene skulle stikkes ned i støvlerne, tjenestebukserne skulle være sluttet tæt omkring støvlerne vha. elastikker, lommerne skulle være lukkede, jakken skulle lynes op til en bestemt syning og den måtte ikke knappes for højt op. Der måtte ikke hænge snore og dingle fra jakken (de skulle bindes op), og baretten skulle sidde med regimentsmærket lige over venstre øje, den skulle sidde en fingersbredde over øjenbrynene og være foldet ned i højre side. I øvrigt skulle vi fugte baretten om aftenen og lægge den under hovedpuden, så den kunne få den rigtige form. Alle disse ting virker komplet tåbelige, når man ikke er vant til dem, og der blev da også delt mange verbale tæsk ud pga. påklædningen. Bedre blev det ikke af, at sergenterne godt måtte have baret på indendørs (det måtte vi ikke), og befalingsmænd med en lidt højere rang måtte godt se lidt sjuskede ud i tøjet (det måtte vi heller ikke).

Ud over soignering og morgenspisning skulle vi hver morgen pakke sengetøjet ned i en pose, folde sengemadrassen sammen, rengøre stuen, lufte ud samt lægge en udvalgt del af vores udrustning frem på sengene, så den kunne blive talt op. Dette var for at sikre, at vi ikke manglede noget. Bagefter skulle vi træde an til appel, og det hurtigt! Så alt den udrustning vi havde lagt frem, skulle kyles ind i vores skab, som vi ellers har brugt timer på at få til at se bare en smule fornuftigt ud. Her skal det også nævnes, at oplægningen af tøj og udrustning i vores skab skal spille maks! I Livgarden er skabsoplægning en kunstform, og vores succes med skabsoplægningen bliver kontrolleret hver morgen. Man kan ihvertfald godt regne med et par søvnløse nætter, som går med at folde undertøjet hen over bøger for at få alting til at ligge lige, og i pæne folder.
