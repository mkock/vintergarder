---
title: "Uge 03: BSO 1"
date: 2001-12-23T12:00:00+02:00
featured_image: "/posts/feature-03.jpg"
draft: false
weight: 3
---

{{< figure src="/images/0061.jpg" title="I BSO midt i en skov" >}}

Midt på ugen var vi på BSO 1. 48 timer i felten med en enkelt overnatning. BSO'et blev anlagt i nærheden af kasernen, så vi ikke skulle gå så langt med vores fuldt oppakkede rygsæk, basis og gevær. Vi fik selvfølgelig udleverede feltrationer, men ellers så var det bare os og vores udrustning. Ikke noget med civile toiletter - hvis man skulle skide, så foregik det i et hul i jorden, der blev gravet til formålet (et såkaldt latrin). Rengøring af bestik og kogekar foregik i felten, og overnatning foregik i bivuakker og soveposer.

Den første dag havde vi noget undervisning i hvordan man håndterer en AT-4 panserværnsraket. Vi spiste aftensmad efter solnedgang. Jeg skal hilse og sige, at det er svært at finde rundt i en feltration i komplet mørke, når det er første gang, man skifter bekendtskab med den.

Klokken 2 om natten blev vi vækket af et "fjendtligt angreb" - det var i virkeligheden sergenterne, der rendte rundt i BSO'et og kastede med blålyn og fyrede lysraketter af. Vi skulle ud af soveposen og ligge i vores nærforsvar i løbet af 15 sekunder. Det skal bare gå hurtigt, og hvis man ikke kan nå at få støvler og jakke på, så er det bare ærgeligt. Desværre var det hundekoldt den nat (helt ned til -6°), så jeg var lige ved at få en halsbetændelse. Hjemturen var en lille march på 5 km. Alt i alt var det en spændende tur, men kulden gjorde det til en blandet fornøjelse.
