---
title: "Uge 14: Gevær i hvil"
date: 2002-03-10T12:00:00+02:00
draft: false
weight: 14
---

{{< figure src="/images/0419.jpg" title="TMG i feltaffutage" >}}

Om mandagen mødte vi til den sidste eksamen i SYHJ-kurset. Eksaminationen var praktisk/mundtlig, og ville tage omkring en halv time pr. person. Bagefter havde vi fri! Jeg skulle lige rengøre mit basis, og give min spade-folde og min kniv-dræbe noget Break-Free (olie), og så kunne jeg være hjemme omkring klokken 14:30. Selve eksamen gik fint - der var tre prøver, som alle kunne give maks 30 point i den samlede score. Første prøve var en samtale om et teoretisk emne - her kom jeg op i kroppens bevægeapparat og fik 28 point. Til den anden prøve skulle jeg lægge en forbinding. Her fik jeg 25 point. Den sidste prøve var en saltvandsindsprøjtning (man skulle opføre sig som om, at man gav morfin). Der fik jeg 22 point. Kombineret med mine 43 point fra den skriftlige prøve, opnåede jeg 118 point ud af 140. Man skulle vist have 80 point for at bestå...

Tirsdag, onsdag og torsdag fortsatte vi undervisningen i TMG - denne blev afsluttet om torsdagen, hvor vi prøvede at skyde med våbnet. Både i feltaffutage (trefod) og panseraffutage (dvs. monteret på en PMV). TMG'et lyder ekstremt fedt, når man bare trykker aftrækkeren i bund og hagler skud af. Torsdag aften øvede vi noget nyt ekscercits (gevær i hvil, gevær ved højre skulder og et par andre ting. Det er utrolig hårdt at gå med gevær i hvil - hvorfor er der ikke en ekscercits-kommando, der hedder "garder i hvil"? :-)
Om fredagen blev vi inspiceret af vagtkompagniet fra garderkasernen i Gothersgade, København. Jeg har ikke nævnt inspektionerne tidligere, men dette var faktisk delkontrol nummer tre i rækken. Vi fik fortalt, at man maks skulle gå med gevær i hvil i 14 minutter, hvilket er ret lang tid!

{{< figure src="/images/0022.jpg" title="En bevæbnet garder" >}}

Gevær i hvil er det hårdeste stykke ekscercits, vi har prøvet indtil videre. Hvis man ikke holder armen ordentligt, syrer den fuldstændig til. Hvis man bukker i håndleddet, lukker man af for blodomløbet til hånden. Og så skal man kunne balancere geværet ordentligt samtidig med at man marcherer, laver højre- og venstresvingninger mm. Vi fik 1½ time til at lære ekscercitsen dagen før delkontrollen, og så påstod de, at vi manglede øvelse! Nogle gange kan man bare ryste på hovedet af forsvaret og den måde, det fungerer på. Men det vænner man sig til...
