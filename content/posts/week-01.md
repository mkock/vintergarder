---
title: "Uge 01: Velkommen til Den Livlige Kongegarde"
date: 2001-12-09T12:00:00+02:00
draft: false
weight: 1
---

{{< figure src="/images/0025.jpg" title="Rekrutter på gale streger" >}}

Den 3. december var min første dag i Livgarden. Vi mødtes en 750 mennesker på garderkasernen Høvelte klokken 12 middag. Vi startede selvfølgelig dagen udendørs i en kold decemberregn. Jeg tror, at vi alle havde en fornemmelse af, at nu ville vores dagligdags liv blive væsentlig anderledes - spørgsmålet er, om man kan tilpasse sig de ændrede forhold, der eksisterer i forsvaret og samtidig trives. Hvis man ikke trives i forsvaret, bliver det nogle pinefulde 12 måneders værnepligt. Som vi senere skulle finde ud af, var der da også nogle stykker, der faldt fra undervejs. Dette frafald fandt sted i løbet af de første 2 måneder, hvor enkelte personer begyndte at finde ud af, at de ikke kunne trives under de ændrede forhold.

Det første, der skete, var at vi blev delt ud i vores respektive kompagnier, delinger og grupper. Jeg havnede i 2. PNINF KMP/I/LG, mere specifikt 1. GRP i 3. DEL. Jeg blev placeret på en lille stue til 6 mand sammen med RK Isaksen, Kara, Hansen, Brinth og Witt. Stuerne var virkelig grimme og egentlig boede vi alt for mange mennesker på én stue. Vi fik at vide, at man godt var klar over det, og der var også ved at blive gjort noget ved det - vi skulle bare ikke regne med, at det skete i vores værnepligtstid. Yderligere opdagede vi <em>the hard way</em>, at der ikke var en eneste dråbe varmt vand i bruseren.

Vi fik også udleveret alt vores udrustning, fuldstændig adskilt i smådele. Det var et helvede at finde rundt i, og sergenterne kommanderede os til at finde den ene ting frem efter den anden som om, at vi vidste, hvad de forskellige ting hed - "Fremhold atropinsprøjtehylster!" eller "Fremhold et par M/84 kampstøvler!" blev der råbt, og vores forundring voksede i takt med sergenternes stemmelejer.

Alt i alt en skuffende start på en mærkelig uge, hvor vi også nåede at blive lidt pressede.
