---
title: "Uge 27: Kongevagter, vagtskifte og afløsningspatruljer"
date: 2002-05-26T12:00:00+02:00
draft: false
weight: 27
---

{{< figure src="/images/0157.jpg" title="Garder Kock i half'n'half slørings- og vagtuniform" >}}

Ugen startede først om tirsdagen, eftersom at vi havde haft Blå Fest i weekenden, så der var igen tale om en fire-dages uge... måske! Ifølge øvelseslisten var weekenden nemlig reservetid! Dette betyder, at hvis vores uddannelsesniveau er tilfredsstillende, og vores gejling af vagtudrustningen er acceptabel, så får vi lov til at holde weekend. Hvis ikke, så inddrages weekenden, så vi kan øve ekscercits og gejle. Vagtuddannelsen er godt nok spændende, men den er samtidig meget krævende, så efter en tre-fire dages ekscercits er der ikke noget folk hellere vil end at holde weekend. At køre lige på og hårdt i to uger med ekscercits, gejling og færre pauser end man kan tælle på én hånd vil ikke bare være fysisk opslidende, men også moralsk nedbrydende.

Vores ekcercitsmæssige niveau vurderes af sergenterne, som står for undervisningen. Gejlingen vurderes gennem to delkontroller henholdsvis i starten og slutningen af ugen. Delkontrol 1 om onsdagen var specielt vanskelig, da den foregik umiddelbart efter Blå Fest. Under festen marcherede vi jo gennem Frederikshavn i Blå Vagtmæssig, så folks vagtstøvler lignede for de flestes vedkommende noget, der var lige til at lukke op og skide i. Vi havde dog i det mindste en halv søndag og mandag aften/nat til at få gejlet støvlerne op igen, og mine kom faktisk til at se ganske pæne ud. Til delkontrollen klarede jeg mig middelmådigt (jeg fik gennemsnitskarakterer for det hele). Ellers så gik tirsdagen og onsdagen med at indøve opmarch og frontmarch (en kompliceret del af vagtskiftet, hvor den enkeltes personlige ekscercits har en stor indflydelse på marchens helhedsindtryk). Dagene sluttede som sædvanlig først klokken 21:30 bortset fra om fredagen, hvor vi sluttede klokken 17:45.

Om torsdagen havde vi ligesom ugen før noget FUT, hvor vi knoklede lidt i styrketræningscenteret og spillede fodbold. I denne uge havde vi kun én times vagtteori, og det var en delkontrol, så der blev ikke gennemgået nogen ny teori. Svaret på denne delkontrol kommer først senere, men det gik lidt langsomt med at besvare spørgsmålene for mit vedkommende, så jeg nåede ikke igennem dem alle :-(

{{< figure src="/images/0156.jpg" title="Der gejles og pudses." >}}

{{< figure src="/images/0168.jpg" title="Jeg er meget koncentreret." >}}

Som noget nyt fik vi forevist hvordan man presser sit tøj med strygejern, og sergenterne forventede at se nypressede skjorter hver morgen. Derudover skulle vi fremvise vagtbukser og blå våbenfrakke med pressefolder til delkontrollerne. Efter 6 måneder i Den Kongelige Livgarde har vi lært at sy, stryge, presse, lægge tøj op, rengøre, pudse støvler, gejle og holde styr på vores stumper - nogle gange skulle man tro, at vi blev uddannet til professionelle rengøringsassistenter, og ikke soldater...

Vores ekscercits bliver bedre for hver dag der går. Lige før weekenderne tager den - besynderligt nok - et lille dyk, som selvfølgelig er væk igen i starten af den efterfølgende uge. Én af garderne i kompagniet - garder Svejgaard - havde siden rekruttiden ikke fulgt med i alle de ting vi har rendt rundt og lavet, da han har været medhjælper på et af Livgardens kontorer. Han havde imidertidig besluttet sig for, at han ville med i vagtkompagniet, så han rapporterede tilbage til kompagniet i denne uge. Long time, no see, og hans ekscercits var bogstavelig talt ikke-eksisterende. Så vi fik en lille ekstraopgave med at oplære ham i ekscercitsens kunst, så han kan følge med i kongevagterne, vagtskiftene og afløsningspatruljerne uden at ødelægge oplevelsen for alle. Dertil vil jeg sige, at det er godt at have ham med os igen, og at det er godt at se, at han lærer de forskellige takter så hurtigt. Han skal nok blive en god skildervagt - det er jeg sikker på.

Hvad angår vores højt værdsatte weekend, så havde vores premierløjtnant først lovet os at vi ville få besked om hvorvidt vi ville få orlov i weekenden eller ej, til appel torsdag aften. Men de skulle selvfølgelig trække pinen ud indtil appel om fredagen.

Undskyldningen var, at de først ville se, hvordan vi klarede os til delkontrol 2. Der var selvfølgelig delte meninger om hvorvidt de allerede havde besluttet sig til at give os fri eller ej. Stemningen var ihvertfald anspændt blandt garderne torsdag og fredag. Nogen havde hørt, at der var bestilt mad i cafeteriet til os til weekenden, hvilket gjorde folk endnu mere nervøse. At blive tilbage en hel weekend for at have ekscercits, gejling og mere ekscercits, når vi kunne have fri, er ikke nogen sjov tanke. Men de nervøse tanker viste sig selvfølgelig at være ubegrundede - vi fik meget ros for vores ekscercits, og vores gejling/pudsning/strygning/pressefolder så fornuftige ud, så de så ingen grund til at tilbageholde os i weekenden. Dette var uden tvivl en stor lettelse for alle, så der blev ikke sparet på glædesråbene, da vi endelig blev trådt af til "velfortjent weekend" fredag klokken kvart i seks.
