---
title: "Uge 30: Amalienborgvagt og stuevagt"
date: 2002-06-16T12:00:00+02:00
draft: false
weight: 30
---

{{< figure src="/images/0375.jpg" title="En regnvåd Amalienborgvagt" >}}

Min anden uge i vagtkompagniet gik relativt hurtigt og smertefrit. Om mandagen havde jeg vagtfri, og eftersom at 2. vagthold er aftrædende om tirsdagen, så havde jeg også fri den dag. Jeg havde altså lige scoret 3½ fridag i træk: Lørdagen ugen før fra klokken ca. 16, søndagen, mandagen og tirsdagen i denne uge. Det spiller! Om onsdagen havde vi Ø-dag, hvor vi blev vist rundt på Christiansborg og fik kigget lidt på alle de store malerier, skulpturer og dekorationer på slottet. Vi havde en tour-guide med til at stå og fortælle om de forskellige historiske aspekter af slottets udvikling og genopbygning (Christiansborg har været brændt ned 2 gange og genopbygget igen begge gange). Man kan vel sige, at vi var turister i vores egen by, men jeg er glad for at der bliver brugt lidt tid på at vise os rundt på de forskellige slotte og palæer, for jeg ville nok aldrig få taget mig sammen til at gøre det i min fritid - og det er jeg sikker på, at de andre gardere nok heller ikke ville.

Torsdag skulle jeg have min Amalienborgvagt nummer 2. Denne gang havde jeg sørget for at få sovet igennem så jeg var frisk til at være oppe næsten hele natten. Vagten gik væsentlig mere gnidningsfrit fordi jeg havde fået en fornemmelse af, hvordan tingene fungerer på min første Amalienborgvagt. Der havde været et par mindre heldige episoder, som jeg vil afholde mig fra at nævne - jeg vil nøjes med at sige, at vi var nogle som havde været tæt på at få en indberetning.

{{< figure src="/images/0370.jpg" title="På vej i regnen" >}}

Anden gang gik alt meget mere flydende, og der var ingen uheldige hændelser. Yderligere lå mine pauser så heldigt, at jeg kunne få omkring 3 timers søvn torsdag nat. Vejret var dog ikke specielt hyggeligt. På et tidspunkt tordnede det, og regnen væltede ned. Det holdt så heldigvis op kort før jeg skulle ud at stå vagt. Fredag morgen nåede jeg dog alligevel at få en byge i hovedet, men det er ikke så slemt når man har bjørneskindshue på. Man kan også benytte sig af en "skilderkappe", som er en stor, tung, rød kappe, som man tager ovenpå sin blå våbenfrakke (og bandolererne). Den beskytter ganske udmærket mod regnen, men min vagttaske havde det ikke så godt af det. Og da én af de andre gardere efterfølgende forsøgte at rette de steder på vagttasken, hvor gejlingen var faldet af, blev det bare endnu værre. Så jeg havde nogle timers arbejde forude med at få gejlet den op igen :-(

Efter aftrædelse om fredagen spillede vi hockey som en del af FUT-lektionerne, og efter en fridag om lørdagen, var jeg igen tiltrædende, denne gang som stuevagt på Livgardens Kaserne. Her skal man blot stille i tjenesteuniform og sidde inde i TA's kontor. En gang imellem har man nogle småopgaver som f.eks. at hente aviser til cafeteriet og chefen for Livgarden, sætte stolene op i cafeteriet, gejle inspektionshavendes vagtudrustning samt gå en brandrute, hvor man kontrollerer at der er vand på vandpumperne, at de rigtige døre er låst osv. Resten af tiden (dvs. langt størstedelen af tiden) sidder man inde på TA's kontor og koger snot. Det var egentlig ganske udmærket at få en stille og rolig vagt, hvor vi sad og så VM i fjernsynet det meste af tiden, gejlede og snakkede lidt med folk. Og som stuevagt har man (modsat alle andre vagter) lov til at gå op på sin stue og sove om natten, så det var en ganske udmærket vagt, der forløb stille og roligt lige indtil mandag formiddag.
