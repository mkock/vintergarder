---
title: "Uge 05: Æselspark"
date: 2002-01-06T12:00:00+02:00
draft: false
weight: 5
---

{{< figure src="/images/0590.jpg" title="Urelateret foto..." >}}

Om torsdagen var hele vores gruppe samt andre fra delingen en tur til København, nærmere bestemt Kultorvet, hvor der ligger en café, der hedder Klaptræet. Garderne fra Vagtkompagniet kommer ofte hen på Klaptræet, hvor de kan få gratis øl gennem en lille ceremoni, som vi som rekrutter skulle deltage i. I rekruttiden kan man (fuldstændig frivilligt) vælge at blive ydmyget i et kvarters tid og så til gengæld få et æselsparkskort med mindst to garderes underskrifter. Æselsparkskortet er et symbol på, at man gør sig fortjent til at blive garder, og det har tilsyneladende noget prestige tilknyttet.

Derfor skulle vi selvfølgelig have sådan et æselsparkskort. Det foregår ved at man køber et "æselspark", som består af fire øl, et æselsparkskort, og et glas med tabascosovs, salt og peber og lidt vodka. Det løber op i 135,- kr. Så finder man nogle gardere, der har lyst til at ydmyge én lidt - det burde ikke være noget problem. Man skal så op at stå foran caféens øvrige gæster med bar overkrop. Så får man smurt tabascosovsen i ansigtet, omkring øjnene, på tandkødet og i armhulerne. Men det afhænger lidt af, hvor høj stemningen er på caféen. Min gruppe kom tidligt, hvor der ikke var så mange gardere, så jeg fik ikke tabascosovs i armhulerne og på tandkødet. Så blev vi kommanderet rundt i et kvarters tid med ekscercits (giv agt, til højre ret, march osv.). Der var selvfølgelig lagt fælder ind i kommandoerne, således at der nogle gange blev råbt f.eks. "Se lille hund!" i stedet for "Se lige ud!". Det kan i forvejen godt være svært at høre kommandoerne med musikken i baggrunden og de andre gardere, som står og råber én op i ansigtet samtidig med.

Misfortolkes kommandoerne, så får man selvfølgelig bare nogle armbøjninger på gulvet. Og der er kollektiv afstraffelse, så hvis der er én af os, der gør noget forkert, skal vi alle sammen lave armbøjninger. Til sidst får vi ti gardersekunder (svarende til et sted mellem to og otte sekunder ifølge normal tid) til at drikke en øl. Så snupper de øllen ud af hånden på én og hælder den ned i bukserne. Og så har man "bestået" og får sit æselsparkskort underskrevet sammen med nogle nedladende ord om éns foresatte i kompagniet. De fire øl der fulgte med æselsparkskortet får garderne selvfølgelig gratis som en del af ceremonien. Så når vi engang selv bliver gardere, kan vi se frem til gratis øl.

Det er en sjov oplevelse, og bagefter kan man sidde og grine af alle de andre rekrutter, der bliver kommanderet rundt. Nogle blev ligefrem kommanderet udenfor, hvor de skulle gå indtrådt rundt på Kultorvet.

Til sidst kan man tage ind på Hovedbanegården og få sit æselsparkskort lamineret for 10,- kr. i fotoforretningen overfor MacDonald's.
