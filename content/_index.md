---
title: "Vintergarder"
date: 2018-08-18T18:51:32+02:00
tags: ["livgarden", "garder", "hæren", "forsvaret", "danmark", "dansk", "dagbog"]
featured_image: "/design/header5.jpg"
description: "En garders dagbog fra Den Kongelige Livgarde, hold december 2001"
---

## En garders dagbog

I juli 2000 modtog jeg, sammen med mange andre unge mænd rundt omkring i landet, en skriftlig indkaldelse fra sessionsmyndigheden om aftjening af værnepligt. Det blev starten på et eventyr ud i det blå, med nye kammerater, nye udfordringer og et år med en helt anden livsstil end jeg var vant til på det tidspunkt.

Jeg blev udvalgt til Den Kongelige Livgarde, hærens absolut hårdeste og mest krævende militæruddannelse for værnepligtige, og også én af de længste med sine 12 måneder. Tilmed skulle jeg starte på decemberholdet 2001, i panserinfanterikompagniet. At være infanterist er hårdt, men at være vintergarder er hårdere!

Jeg tog dog nyheden i stiv arm. Ikke bare dét – jeg besluttede mig også for dydigt at slæbe et engangskamera med ud i felten og skrive en dagbog for hele forløbet. Dagbogen debuterede på [vintergarder.dk](/) i februar 2002, og skulle vise sig at blive ret populær, både inden for regimentet og ude i den civile verden.

Min tid i Livgarden var en speciel tid. Livgarden rev mig midlertidigt ud af dagligdagen og dumpede mig ned i en anden verden af blod, sved og tårer, men en verden som også var rig på oplevelser, gode kammerater, udfordringer og en fantastisk mulighed for at få prøvet nogle grænser af og udvikle mig selv på et personligt plan.

Dagbogen er opdelt i sektioner på hver en uges varighed, der dækker perioden fra december 2001 til og med november 2002. Den er blevet til som noter i lommeformat, som jeg hver weekend i indkaldelsesperioden har renskrevet og udgivet. Alt fotomateriale er mit eget.

[{{< figure src="/images/graphics/pro_rege_et_grege.png" class="pa6" >}}](/posts)

[God fornøjelse!](/posts)

Garder M. Kock

_3. deling, 2. panserinfanterikompagni, 1. bataljon, indkaldelseshold december 2001_
