---
title: "Om vintergarder.dk"
date: 2018-08-19T15:26:38+02:00
draft: false
---

Hjemmesiden blev oprettet den 24. februar 2002 med tre formål:

- At opretholde kontakten mellem 2. PNINF KMP's soldater under og efter værnepligtstiden.
- At informere den brede befolkning om Livgarden og give et billede af værnepligtstiden.
- At være en informationskilde for kommende gardere, som gerne vil vide noget om regimentet.

Undervejs har websitet dog undergået nogle ændringer. Her er en kort historik:

- _Februar 2002_: Det oprindelige website havde jeg selv udviklet i PHP, og med billedgalleri samt debatforum og udover dagbogen som det centrale element, havde jeg suppleret med en lang række artikler omkring militærets udstyr og maskinel, en blå bog for kompagniet samt gæstebog og links til andre relevante websites ifm. det danske forsvar, både officielle og uofficielle.

- Pga. manglende aktivitet på sitet efter hjemsendelsen, valgte jeg på et tidspunkt at lukke sitet.

- Et par år senere genåbnede jeg dagbogen under en sektion på min personlige hjemmeside, hvor den kunne genlæses af forbipasserende, og egentlig trak en del trafik fra tid til tid.

- _December 2016_: Da de sociale medier begyndte at overtage, lukkede jeg min personlige hjemmeside igen, men kunne ikke få mig selv til at tage dagbogen helt af nettet, så jeg genåbnede den under sit gamle domænenavn. På dette tidspunkt kunne man blot se dagbogen samt enkelte fotos fra værnepligtstiden. Fotoalbum, gæstebog og alle andre artikler var fjernet.

- _August 2018_: Et lille hobbyprojekt hvor jeg eksperimenterede med en statisk sidegenerator ved navn Hugo opildnede mig til at simplificere websitet ved at skifte WordPress ud med Hugo. Den simplificerede tilgang til sidegenerering gjorde det interessant at gendanne noget af alt det gamle indhold fra første version af websitet.
